S - Fockmastfot
Under slutet av 1400-talet hade fartyg av Gribshundens storlek ofta tre master. Med tanke på det förhållandevis ringa vattendjupet har en stor del av riggen varit synlig ovan ytan efter förlisningen. Segelduk, tågvirke, rundhult och beslag har sannolikt tagits tillvara. Inga direkta spår av själva riggen har heller iakttagits vid besiktningen. Däremot finns spår efter masternas infästning mot skrovet. Under medeltiden var stormasten avsevärt mycket större än övriga master och dess fot var oftast förankrad med en kraftig mastfot direkt ovanpå kölen. Stormastfoten finns sannolikt bevarad nere i sedimenten. Fockmasten i fören, liksom mesanmasten i aktern var betydligt mindre och stod ofta med foten uppe på däck. Vad som sannolikt är foten för fockmasten har påträffats lös i förskeppet. Den har varit infäst i den del av däcket som fortfarande är bevarad i förskeppet. Fockmasten har fått ytterligare stagning, genom att löpa genom förkastellets däck. Ett timmer med kvadratiskt urtag påträffades ungefär 3 meter för om akterstäven och är eventuellt en fot till mesanmasten (se T).