B - Akterstäv

Till vänster i bild sitter den bevarade delen av akterstäven. Notera hur en bordplanka sitter i ursprungligt läge. För om aktersäven ses de Y-formade bottenstockarna, vilka indikerar formen på Gribshundens skarpa akterskepp. 

De nedersta 1,5–2 metrarna av akterstäven är bevarade intakt i ursprungligt läge på kölen. En tydlig spunning är urskiljbar i hela stävens bevarade längd. Två bordplankor återfinns bevarade på ursprunglig plats på vardera sidan akterstäven. Eventuellt är utgörs dessa av de så kallade samborden, som är de nedersta borden, närmast kölen. 

Eftersom den övre delen av akterstäven – liksom bordhalsarna i bottenskrovet – saknas, kan det i dagsläget inte med säkerhet fastställas huruvida aktern varit rundgattad eller uppbyggd med platt vattenspegel. Samtida bilder visar framförallt skepp med rundgattad akter. Att den översta delen av skeppets akter varit plattgattad avslöjas dock av ett välbevarat berghult, en kraftigare bordläggningsplanka som placerats i eller strax ovan vattenlinjen. Den aktre änden av berghultet är intakt och är format för att ansluta till en akterspegel snarare än att inpassas i en spunning.