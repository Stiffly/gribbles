F - Roder

Det löst liggande rodret med dess övre del närmast kameran. Den rundade konturen har varit placerad mot själva skeppet. I anslutning till tumstocken ses det genomgående hålet som hållit fast rorkulten.
Rodret har fallit förut och ligger ett par meter styrbord om akterstäven. Rodrets nedre del är nerbäddad i sediment medan den övre änden är exponerad. Genom sondering kunde rodrets totala längd uppmätas till 6,5 meter. Konturen på rodrets överdel ger viss upplysning om akterns övriga utformning. Rodrets förliga kant är rundad för att harmoniera meddet utskjutande, så kallade valvet, vilket således skvallrar om att skeppet haft ett utskjutande akterparti ovanför rodret i likhet med mästaren ”WA”:s avbildning av en ”Kraek” från omkring 1470, vilken kan skådas bland det övriga materialet i denna applikation.
Rodret har två genomgående hål. Det nedre är till för en lina som fungerat som extra säkring om rodret av endera anledningen skulle lossna från rodermaljorna (gångjärnen). Även denna detalj känns igen från ”WA”:s nyss nämnda bild. I det övre har rorkulten varit infäst. Utformningen av rodrets övre ände liksom rorkulten har en direkt parallell i det drygt 160 år yngre skeppet Mars (1564) roder. Rorkulten påträffades i direkt anslutning till rodret och består av ett kraftigt timmer med ett fyrkantigt urtag i ena änden, i vilket rodret inpassats. Rorkulten har låsts mot rodret genom att en bult drivits genom såväl rorkult som nyss nämnda hål i själva rodret. Den andra änden av timret, som pekar snett uppåt, är tvärt avbruten.