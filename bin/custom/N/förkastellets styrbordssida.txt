N - Förkastell (styrborsida)
I likhet med Matarómodellen har Gribshunden haft ett ordentligt förkastell i form av en plattform som vilat ovanpå förstäven. En hel del av denna konstruktion finns kvar på vraket. I fören är skrovsidorna förhöjda, vilket innebär att utrymmet under själva plattformen kan rekonstrueras med relativt god tillförlitlighet. Som nämnts ovan finns delar av det underliggande däcket bevarat i just detta parti (se M) varför det sannolikt även kan påträffas orörda kulturlager där.
Även delar av den stridsplattform som funnits högst upp i förkastellet har påträffats på vraket. Den kanske mest anmärkningsvärda detaljen är det kraftiga timmer som varit placerad i plattformens mitt. Balken lyftes från vrakplatsen i augusti 2015 och är för närvarande under konservering. Den påträffades i skeppets för, instucken under klysförtimringen (se Q).