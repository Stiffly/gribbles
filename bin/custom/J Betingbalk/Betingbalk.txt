J - Betingbalk
En särskilt kraftig balk har påträffats löst i vraket. Den har ursprungligen varit placerad i förskeppet. På balkens ovansida finns två urtag i vilka korta stående timmer varit placerade. Denna typ av balkar kallas betingbalk och har använts för att fästa ankartrossen. Konstruktionen finns redan på Bremerkoggen och det finns även yngre arkeologiska exempel, däribland vraket som kallas Kraveln i Nämndöfjärden (cirka 1525) och den så kallade ”Ringaren” från omkring 1540.
På den med Gribshunden någotsånär samtida kalatanska så kallade Matarómodellen finns en liknande balk. Även om Matarómodellens proportioner är minst sagt naiva så förefaller detaljerna vara desto mer vederhäftiga. På Matarómodellen sticker betingbalken ut genom skrovsidan medan övriga däcksbalkar slutar innanför bordläggningen. Matarómodellens betingbalk är placerad ovanför däcket. Huruvida Gribshunden haft ett arrangemang som liknar modellen i detta avseende kan sannolikt avgöras genom att frilägga en del av skrovet.